# Masteroppgave i geografi
Dette er en masteroppgave ved Institutt for geografi, NTNU, og er skrevet i perioden 2020-2021. Oppgaven ser på hvordan reisevaner varierer mellom foreldre og andre voksne uten barn i norske storbyområder. Thomas Halvorsen har vært veileder for denne oppgaven. Datamateriale er _Den nasjonale reisevaneundersøkelsen 2013/14_, som er blitt gjort tilgjengelig for denne oppgaven av _NSD - Norsk senter for forskningsdata_. I filen er `analyse.r` er skriptet som kjører analysen tilgjengelig. 

# Sammendrag
Foreldre med unge barn opplever ofte at de er avhengige av bilen for å rekke alle dagens gjøremål. Tidligere studier har vist at foreldre bruker bilen mer enn andre voksne uten barn, og overgangen til å bli foreldre er assosiert med økt bileierskap. Samtidig finner flere studier innenfor det voksende forskningsfeltet mobilitetsbiografi at prosessen med å bli foreldre ikke er ensbetydende med bilbruk. Det kan være store variasjoner i reisevaner til familier med barn, og det er grunn til å tro at bilbruk kan reduseres i denne gruppen. Selv om flere tidligere studier finner at tilstedeværelsen av barn er assosiert med mer bilbruk, så er mer komplekse sammenhenger mellom foreldre og deres reisevaner lite undersøkt. Denne studien vil derfor bruke den nasjonale reisevaneundersøkelsen 2013/14 og undersøke hvordan daglige reisevaner varierer med tilstedeværelsen av barn, og hvordan faktorer som kjønn, lengden på reisen og alder på barna i husholdningen spiller inn på reisevanene. Dette gjør vi gjennom å bruke logistisk og multinomisk logistisk regresjon for å sammenligne voksne i storbyområder som lever i to-inntektsfamilier uten barn, med voksne i to-inntektsfamilier med minst ett barn (mellom 0-15 år).

Vi finner at tilstedeværelsen av minst ett barn (mellom 0-15 år) er assosiert med en reduksjon i sannsynligheten for å gå til fots og kollektivt på bekostning av bilbruk, men har ingen effekt på sannsynligheten for å sykle. Svakheter ved regresjonsanalysen gjør imidlertid at det er usikkerhet knyttet til gyldigheten til funnet om ingen forskjell i sannsynlighet for å sykle mellom foreldre og voksne uten barn. Par med barn i grunnskolealder (7-15 år) er også assosiert med en større reduksjon i sannsynlighet for å velge å gå til fots, enn par med barn i utelukkende førskolealder (0-6 år). Effekten av kort avstand på reisen (under 5 kilometer) er også ulik mellom foreldre og voksne uten barn. For foreldre er den positive effekten av kort avstand mindre for sykkel, mens den negative effekten av kort avstand er større for kollektiv. Tilstedeværelsen av barn har også ulik effekt mellom kvinner og menn. Kvinner med minst et barn har større reduksjon i sannsynlighet for å velge gange og kollektiv på bekostning av bilen. Reisevaner til kvinner med barn er dermed langt likere reisevanene til menn enn kvinner uten barn. Å legge til rette for å bedre balansen mellom arbeidsliv og familieliv gjennom å sørge for at flere tjenester og aktiviteter er lokalisert nærmere boligområder, samt tilbud om hjemmekontor ved behov, kan bidra til å redusere bilbruk blant foreldre.
